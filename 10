চলতি বছরের জানুয়ারিতে দ্বিতীয় মেয়াদে ক্ষমতা গ্রহণের পর থেকেই একের পর এক নানা ‘বিতর্কিত’ সিদ্ধান্ত নিচ্ছেন মার্কিন প্রেসিডেন্ট ডোনাল্ড ট্রাম্প। সর্বশেষ বাংলাদেশসহ বিশ্বের প্রায় একশ দেশের ওপর বিভিন্ন মাত্রায় শুল্কারোপ করেছেন বহুল আলোচিত-সমালোচিত এ রিপাবলিকান নেতা। এতে গোটা দুনিয়ায় আলোড়ন সৃষ্টি হয়েছে। কিন্তু কেন এমন পদক্ষেপ নিচ্ছেন- তার পেছনে যুক্তিও দাঁড় করিয়েছেন ট্রাম্প।

ডোনাল্ড ট্রাম্প বলেছেন, অন্যান্য দেশ যুক্তরাষ্ট্রকে 'বাজেভাবে' ব্যবহার করেছে এবং আমেরিকান পণ্যের ওপর অসম শুল্ক আরোপ করেছে। এটিকে তিনি 'প্রতারণার' সঙ্গে তুলনা করেছেন। ট্রাম্পের মতে, অন্যান্য দেশ অসম শুল্ক আরোপ করার কারণে যুক্তরাষ্ট্রও তাদের ওপর এই পাল্টা শুল্ক আরোপ করছে। সেই সঙ্গে তিনি এও বলছেন যে, যুক্তরাষ্ট্রের আরোপিত শুল্ক অন্যদের আরোপিত শুল্কের 'প্রায় অর্ধেক'।

‘সুতরাং, সেই হিসাবে পুরোপুরি পাল্টা শুল্ক হচ্ছে না। তবে হ্যাঁ, আমি তা করতে পারতাম। কিন্তু এটি করলে অনেক দেশের জন্য কঠিন হয়ে যেত। আমি তা করতে চাইনি,’ বলেন ট্রাম্প।

তিনি যোগ করেন, আজকের দিনটি আমেরিকান শিল্পের ‘পুনর্জন্মের’ দিন এবং আজ আমেরিকা ‘পুনরায় সম্পদশালী’ হলো।
